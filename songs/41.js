song = {
  "title": "harir iha mugdha-vadhū-nikare",
  "verses": `harir iha mugdha-vadhū-nikare
vilāsini vilasati keli-pare

candana-carcita-nīla-kalevara-
    pīta-vasana-vanamālī
keli-calan-maṇi-kuṇḍala-maṇḍita-
    gaṇḍa-yuga-smita-śālī

pīna-payodhara-bhāra-bhareṇa hariṁ
    parirabhya sa-rāgam
gopa-vadhūr anugāyati kācid
    udañcita-pañcama-rāgam

kāpi vilāsa-vilola-vilocana-
    khelana-janita-manojam
dhyāyati mugdha-vadhūr adhikaṁ
    madhusūdana-vadana-sarojam

kāpi kapola-tale militā lapituṁ
    kim api śruti-mūle
cāru cucumba nitambavatī
    dayitaṁ pulakair anukūle

keli-kalā-kutukena ca kācid
    amuṁ yamunā-jala-kūle
mañjula-vañjula-kuñja-gataṁ
    vicakarṣa kareṇa dukūle

kara-tala-tāla-tarala-valayāvali-
    kalita-kalasvana-vaṁśe
rāsa-rase saha-nṛtya-parā hariṇā
    yuvatiḥ praśaśaṁse

śliṣyati kām api cumbati kām api
    kām api ramayati rāmām
paśyati sa-smita-cārutarām aparām
    anugacchati vāmām

śrī-jayadeva-bhaṇitam idam adbhuta-
    keśava-keli-rahasyam
vṛndāvana-vipine lalitaṁ vitanotu
    śubhāni yaśasyam`,
  "author": "Unknown"
}