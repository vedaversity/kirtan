song = {
  "title": "sadopāsyaḥ śrīmān dhṛta-manuja-kāyaiḥ praṇayitāṁ",
  "verses": `sadopāsyaḥ śrīmān dhṛta-manuja-kāyaiḥ praṇayitāṁ
    vahadbhir gīrvāṇair giriśa-parameṣṭhi-prabhṛtibhiḥ
sva-bhaktebhyaḥ śuddhāṁ nija-bhajana-mudrām upadiśan
    sa caitanyaḥ kiṁ me punar api dṛśor yāsyati padam

sureśānāṁ durgaṁ gatir atiśayenopaniṣadāṁ
    munīnāṁ sarvasvaṁ praṇata-paṭalīnāṁ madhurimā
viniryāsaḥ premṇo nikhila-paśu-pālāmbuja-dṛśāṁ
    sa caitanyaḥ kiṁ me punar api dṛśor yāsyati padam

svarūpaṁ vibhrāṇo jagad-atulam advaita-dayitaḥ
    prapanna-śrīvāso janita-paramānanda-garimā
harir dīnoddhārī gaja-pati-kṛpotseka-taralaḥ
    sa caitanyaḥ kiṁ me punar api dṛśor yāsyati padam

rasoddāmā kāmārbuda-madhura-dhāmojvala-tanur
    yatīnām uttaṁsas taraṇi-kara-vidyoti-vasanaḥ
hiraṇyānāṁ lakṣmī-bharam abhibhavann āṅgika-rucā
    sa caitanyaḥ kiṁ me punar api dṛśor yāsyati padam

hare kṛṣṇety uccaiḥ sphurita-rasano nāma-gaṇanā-
    kṛta-granthi-śreṇī-subhaga-kaṭi-sūtrojvala-karaḥ
viśālākṣo dīrghārgala-yugala-khelāñcita-bhujaḥ
    sa caitanyaḥ kiṁ me punar api dṛśor yāsyati padam

payorāśes tīre sphurad-upavanālī-kalanayā
    muhur vṛndāraṇya-smaraṇa-janita-prema-vivaśaḥ
kvacit kṛṣṇāvṛtti-pracala-rasano bhakti-rasikaḥ
    sa caitanyaḥ kiṁ me punar api dṛśor yāsyati padam

rathārūḍhasyārād adhipadavi nīlācala-pater
    adabhra-premormi-sphurita-naṭanollāsa-vivaśaḥ
sa-harṣaṁ gāyadbhiḥ parivṛta-tanur vaiṣṇava-janaiḥ
    sa caitanyaḥ kiṁ me punar api dṛśor yāsyati padam

bhuvaṁ siñcann aśru-srutibhir abhitaḥ sāndra-pulakaiḥ
    parītāṅgo nīpa-stabaka-nava-kiñjalka-jayibhiḥ
ghana-sveda-stoma-stimita-tanur utkīrtana-sukhī
    sa caitanyaḥ kiṁ me punar api dṛśor yāsyati padam

adhīte gaurāṅga-smaraṇa-padavī-maṅgalataraṁ
    kṛtī yo viśrambha-sphurad-amala-dhīr aṣṭakam idam
parānande sadyas tad-amala-padāmbhoja-yugale
    parisphārā tasya sphuratu nitarāṁ prema-laharī`,
  "author": "śrīla-rūpa-gosvāmī"
}