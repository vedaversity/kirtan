song = {
  "title": "śrīmanaḥ-śikṣā\ngurau goṣṭhe goṣṭhālaẏiṣu sujane bhūsuragaṇe",
  "verses": `gurau goṣṭhe goṣṭhālaẏiṣu sujane bhūsuragaṇe
svamantre śrī-nāmni vraja-navayuvadvandva-śaraṇe
sadā dambhaṁ hitvā kuru ratimapūrvāmatitarā-
maẏe svāntarbhrātaścaṭubhirabhiyāce dhṛtapadaḥ

na dharmaṁ nādharmaṁ śrutigaṇa-niruktaṁ kila kuru
vraje rādhākṛṣṇa-pracura-paricaryāmiha tanu
śacīsūnuṁ nandīśvarapatisutatve guruvaraṁ
mukundapreṣṭhatve smara paramajasraṁ nanu manaḥ

yadīccherāvāsaṁ vrajabhuvi sarāgaṁ pratijanur-
yuvadvandvaṁ taccet paricaritumārādabhilaṣeḥ
svarūpaṁ śrī-rūpaṁ sagaṇamiha tasyāgrajamapi
sphuṭaṁ prem‌ṇā nityaṁ smara nama tadā tvaṁ śṛṇu manaḥ

asadvārtā-veśyā visṛja matisarvasva-haraṇīḥ
kathā muktivyāghrā na śṛṇu kila sarvātmagilanīḥ
api tyaktva lakṣmīpatiratimito vyomanaẏanīṁ
vraje rādhākṛṣṇau svarati-maṇidau tvaṁ bhaja manaḥ

asacceṣṭā-kaṣṭaprada-vikaṭa-pāśālibhiriha
prakāmaṁ kāmādi-prakaṭa-pathapātivyatikaraiḥ
gale vaddhvā hanye’hamiti vakabhid‌vartmapagaṇe
kuru tvāṁ phutkārānavati sa yathā tvāṁ mana itaḥ

are cetaḥ prodyat-kapaṭa-kuṭināṭī-bhara-khara-
kṣaranmūtre snātvā dahasi kathamātmānamapi mām
sadā tvaṁ gāndharvā-giridharapada-premavilasat-
sudhāmbhodhau snātvā svamapi nitarāṁ māñca sukhaẏa

pratiṣṭhāśā dhṛṣṭā śvapacaramaṇī me hṛdi naṭet
kathaṁ sādhuḥ premā spṛśati śuciretannanu manaḥ
sadā tvaṁ sevasva prabhudaẏita-sāmantamatulaṁ
yathā tāṁ niṣkāśya tvaritamiha taṁ veśaẏati saḥ

yathā duṣṭatvaṁ me davaẏati śaṭhasyāpi kṛpaẏā
yathā mahyaṁ premāmṛtamapi dadātyujjvalamasau
yathā śrī-gāndharvā-bhajana-vidhaẏe preraẏati māṁ
tathā goṣṭhe kākvā giridharamiha tvaṁ bhaja manaḥ

madīśānāthatve vrajavipinacandraṁ vrajavane-
śvarīṁ tannāthatve tadatulasakhītve tu lalitām
viśākhāṁ śikṣālī-vitaraṇa-gurutve priẏasaro-
girīndrau tatprekṣā-lalitaratidatve smara manaḥ

ratiṁ gaurīlīle api tapati saundaryakiraṇaiḥ
śacī-lakṣmī-satyāḥ paribhavati saubhāgyavalanaiḥ
vaśīkāraiścandrāvalīmukha-navīna-vrajasatīḥ
kṣipatyārād yā tāṁ haridaẏita-rādhāṁ bhaja manaḥ

samaṁ śrī-rūpeṇa smara-vivaśa-rādhāgiribhṛtor-
vraje sākṣātsevā-labhana-vidhaẏe tad‌gaṇayujoḥ
tadijyākhyā-dhyāna-śravaṇa-nati pañcāmṛtamidaṁ
dhaẏannītyā govardhanamanudinaṁ tvaṁ bhaja manaḥ

manaḥśikṣādaikādaśaka-varametanmadhuraẏā
girā gāẏatyuccaiḥ samadhigata-sarvārthatati yaḥ
sayūthaḥ śrī-rūpānuga iha bhavan gokulavane
jano rādhākṛṣṇātula-bhajanaratnaṁ sa labhate`,
  "author": "śrīla raghunātha-dāsa gosvāmī"
}